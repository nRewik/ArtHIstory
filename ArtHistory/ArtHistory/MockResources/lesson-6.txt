Medieval Art
ศิลปะยุคกลาง ซึ่งรวมถึงศิลปะคริสเตียนยุคแรกและศิลปะไบแซนไทน์เกิดขึ้นภายหลังจากโรมันสิ้นอำนาจเป็นช่วงรอยต่อกับการเริ่มต้นยุคเรอเนซองซ์ สำหรับศิลปะเมดิวัลจะเน้นเฉพาะบนผืนแผ่นดินยุโรปทางภาคเหนือของกรุงโรม ผู้คนเหล่านี้อาศัยอยู่ในฝรั่งเศส เยอรมันนี กลุ่มสแกนดิเนเวีย เนเธอร์แลนด์ เบลเยี่ยมและเกาะเล็กเกาะน้อยแห่งบริเตน (ปัจจุบัน)

ในระยะเวลาหลายพันปี มีชนเผ่าต่างๆที่อยู่ในแถบยุโรปเหนือ พยายามอพยพมุ่งหน้าลงสู่ทางใต้ซึ่งเป็นแหล่งที่อุดมสมบูรณ์กว่า เมื่อครั้งที่จักรวรรดิโรมันยังเฟื่องฟู มีการยับยั้งการอพยพของชาวเผ่า โดยเฉพาะพวกวิสิกอธ (Visigoths) ภายหลังที่จักรวรรดิโรมันเสื่อมอำนาจลง พวกชนป่าเถื่อนก็กลับเจริญขึ้นและมีพละกำลังกล้าแข็งขึ้น 

ผู้คนทางเหนือของทวีปยุโรปก็ยังคงพัฒนาศิลปะของตนให้ก้าวหน้าต่อไปเช่นกัน ผู้คนเหล่านี้อาศัยอยู่ในฝรั่งเศส เยอรมันนี กลุ่มสแกนดิเนเวีย เนเธอร์แลนด์ เบลเยี่ยมและเกาะเล็กเกาะน้อยแห่งบริเตน (ปัจจุบัน) ชาวกรีกและชาวโรมันเรียกผู้คนเหล่านี้ว่า พวกบาร์บาเรียน (Barbarians) หมายถึง คนป่าไร้อารยธรรม

อิทธิพลของศาสนาคริสต์แผ่ขยายมาสู่งานศิลปะแบบพื้นเมืองของพวกบาร์บาเรียนทำให้มีการเปลี่ยนแปลงรูปแบบงานศิลปะที่มีเนื้อหาเกี่ยวกับคริสตศาสนา

ศิลปะของประเทศต่างๆ ในยุโรปเหนือแบ่งได้เป็น 6 สมัยคือ สมัยของการอพยพ (The Migration Period) สมัยราชวงศ์เมโรวิเจียน (Merovingian Dynasty Period) สมัยราชวงศ์แคโรลินเจียน (Carolingian Dynasty Period) สมัยราชวงศ์ออตโตเนียน (Ottonian Dynasty Period) สมัยโรมันเนสก์ (Romanesque Period) และสมัยกอธิก (Gothic Period)

