Romanesque Art
เมื่อยุคมืดผ่านพ้นไป ทุกอย่างเริ่มคลี่คลายและเจริญก้าวหน้าขึ้น มีการกสิกรรมเข้ามาค้ำชูระบบเศรษฐกิจในยุโรป แต่การค้ายังซบเซา เมื่อเกษตรกรรมค้ำชูระบบเศรษฐกืจที่ดินจึงกลายเป็นสิ่งสำคัญของสังคมในยุคนั้น เจ้าของที่ดินเป็นผู้มีอำนาจในการปกครอง ดังนั้น ในสังคมยุคนั้นขุนนางจึงมีอิทธิพลมาก ชนชั้นพ่อค้าและช่างในอิตาลี ฝรั่งเศส พยายามปลดตัวเองออกจากระบบฟิวดัล และปกครองตนเองที่เรียกว่า คอมมูน (Commune)ความคิดเรื่องคอมมูน (Commune) นี้ขยายเข้าสู่อังกฤษและเยอรมนี มีการตั้งสมาคมกิลด์ (Guild) ของกลุ่มพ่อค้าและช่าง เพื่อรักษาผลประโยชน์ของตนเอง

ศาสนาคริสต์มีอิทธิพลสำคัญสูงสุดในชีวิตประชาชนภายใต้กฎเกณฑ์ที่เข้มงวดและใช้อำนาจรุนแรงต่อผู้ขัดขืนเป็นปรปัฏกับศาสนจักร ปรัชญาและความคิดทั่วไป ซึ่งไม่ได้เกี่ยวข้องกับศาสนา เป็นเช่นเดียวกับพวกกรีกคือมนุษยนิยม แต่ต่างกันตรงที่กรีกมีเสรีภาพในการคิดมากกว่านักปรัชญาในสมัยกลางภายใต้อำนาจศาสนา ในช่วงนี้ได้เกิดสงครามครูเสด คือ การแย่งชิงดินแดนอันศักดิ์สิทธิ์ กลับคืนมาจากพวกนอกศาสนา ได้แก่ พวกมุสลิมจากศาสนาอิสลาม ซึ่งเกิดขึ้นทั้งหมด 8 ครั้ง

โรมาเนสก์ เป็นคำที่ใช้เรียก style ของงานศิลปกรรมและสถาปัตยกรรมอันมีลักษณะร่วมสมัยคล้ายคลึงกันในชาติต่างๆทั่วยุโรป มิได้ครอบคลุมถึงศิลปกรรมทุกสาขา ลักษณะร่วมของสถาปัตยกรรมโรมันเนสก์ ได้แก่ มีความแน่นทึบ ดูแข็งแรง และแน่นหนาคล้ายป้อมปราการ ใช้ประตูโค้งของโรมัน (Roman Arch) วัดนิยมทำหอระฆังสองหรือสามหอ ในอิตาลีชอบสร้างไว้ต่างหาก ส่วนชาติอื่นเป็นส่วนหนึ่งของโบสก์ การเปิดช่องสำหรับทำประตู นิยมสร้างลวดลายรอบประตูให้ดูซ้อนกันเป็นชั้นๆ คล้ายวงแหวน หน้าต่างทำเป็นวงกลมและตกแต่งให้ดูคล้ายกับล้อเกวียน (wheel window)และมีแผนผังเป็นแบบไม้กางเขนแบบละติน (Latin Cross)