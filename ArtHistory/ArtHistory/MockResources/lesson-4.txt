Etruscan and Roman Art
ที่ผ่านมา ศิลปินอียิปต์ทำงานภายใต้รูปแบบประเพณีนิยม และจารีตที่เคร่งครัด เพื่อรับใช้ผู้ตาย ศิลปินกรีก ได้ค้นคว้าวิทยาการ พัฒนาของรูปคน ทำลายกฎเกณฑ์แบบประเพณีนิยมแบบอียิปต์โดยสิ้นเชิง  ศิลปินสร้างงานเพื่อวัตถุประสงค์ของตน (Own Sake) ส่วนศิลปะโรมัน ศิลปินที่ทำงานในกรุงโรมก็คือชาวกรีก นักสะสมโรมันซื้องานจากศิลปินบรมครูชาวกรีก หรือไม่ก็ลอกเลียนแบบงานของกรีก เมื่อครั้งที่โรมันเฟื่องฟู ศิลปินโรมันประยุกต์วิธีการของเขาขึ้นมา ชาวโรมมันมีความเชียวชาญด้านวิศวกรรมโยธา อาคารสิ่งก่อสร้างที่ยิ่งใหญ่ มนุษย์เหลือตัวเล็กนิดเดียว หากเปรียบเทียบระหว่างชาวโรมันกับชาวกรีก ชาวกรีกจะเป็นกวี ศิลปิน และนักปราชญ์ ส่วนชาวโรมันเป็นทหาร วิศวกร และนักปกครอง
 บนคาบสมุทรอิตาลีมีคนอยู่มานานแล้ว และเก่าแก่ร่วมสมัยกับกรีก ชนเผ่าพื้นเมืองเดิมคือชาวอีทรัสกัน ได้อยู่อาศัยบนคาบสมุทรแห่งนี้มาก่อนการสร้างกรุงโรม ดังจะเห็นได้ว่าศิลปะอีทรัสกัน มีความคล้ายกับศิลปะกรีกอยู่มาก ศิลปินอีทรัสกันนิยมจดจำลักษณะใบหน้าของบรรพบุรุษ มีประเพณีทำรูปลักษณ์บรรพบุรุษด้วยขี้ผึ้ง งานประติมากรรมรูปคนมีความคล้ายคลึงกับกูรอส (Kouros) ของกรีกอยู่มาก ทั้งลักษณะของการใช้เส้นและการจัดวางท่าทาง ส่วนงานจิตรกรรมอีทรัสกันจะปรากฏอยู่ตามผนังในสุสาน บางงานยังมีเนื้อหาเป็นเรื่องราวตำนานกรีก แต่ก็มีที่เป็นเรื่องเกี่ยวกับงานเลี้ยงที่สนุกสนานรื่นเริงของชนเผ่าอีทรัสกัน ความเก่าแก่ร่วมสมัยกับกรีกได้สะท้อนให้เห็นอย่างชัดเจนในงานสถาปัตยกรรมอีทรัสกัน ที่มีความคล้ายคลึงกับสถาปัตยกรรมกรีกเป็นอย่างมาก ดังจะเห็นได้จากระบบเสา คานตรง หน้าจั่ว และลักษณะห้องที่คล้ายวิหารของกรีก

เมื่อเข้าสู่ยุคเฟื่องฟูของอาณาจักรโรมัน ชาวโรมันไม่สนใจเรื่องชีวิตหลังความตายเช่นเดียวกับชาวกรีก ชาวโรมันให้ความสนใจกับการจัดระเบียบและการแสวงหาผลประโยชน์จากโลกทางกายภาพ ศิลปินโรมันสร้างงานตามแบบฉบับของศิลปะกรีกเรื่องราวของเทพเจ้ากรีกจึงปรากฏในงานศิลปะโรมัน

ศิลปะโรมันได้แบ่งออกเป็น 3 ช่วงเวลา คือ ช่วงแรกการก่อตั้งจักรวรรดิ (The Republican Period) ช่วงที่สองคือจักรวรรดิโรมันตอนต้น (The Early Empire) และช่วงสุดท้ายคือ จักรวรรดิโรมันตอนปลาย (The Late Empire)