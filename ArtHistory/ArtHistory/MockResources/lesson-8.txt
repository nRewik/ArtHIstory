Gothic Art 
Romanesque style มีลักษณะเคร่งขรึม โครงสร้างหนักแน่นแข็งแรง เป็น Church Militant เพื่อสงคราม เป็นที่รองรับเหล่าทหาร นักเดินทาง ผู้กล้าในสงคราม และในเวลาต่อมามี New Cathedrals ให้ศรัทธาปรากฏขึ้นอย่างลางๆ ของโลกที่แตกต่าง การเริ่มต้นเข้าสู่ยุคของการสร้างอาคารที่สูงใหญ่ (Age of the Great Cathedrals)โดยสร้างโบสถ์ขนาดใหญ่ขึ้นครั้งแรกที่ อิล-เดอ-ฟรองซ์ แล้วจึงแพร่ไปทั่วฝรั่งเศส และค่อยขยายความนิยมออกไปทั่วยุโรป
 กอธิก เดิมเป็นคำเรียกในเชิงดูหมิ่น เย้ยหยัน รังเกียจ โดยชาวอิตาลีเข้าใจว่าเป็นศิลปกรรมของพวกกอธ ผู้ทำลายจักรวรรดิโรมัน ผู้ทำลายสิ่งดีงาม และมีคุณค่าของศิลปกรรมคลาสิกกรีกและโรมัน ในอังกฤษเรียก Gothik หมายถึง ไร้รสนิยมที่ดี วิตถาร และขัดกับกฎของศิลปะอันมีเกณฑ์มาตรฐานเชิงวิชาการ แต่สำหรับนักประวัติศาสตร์ศิลปะต่างก็เห็นพ้องต้องกันว่าเป็นศิลปกรรมที่มีความคิดริเริ่มและมีรูปแบบเป็นของตนเอง
 ศิลปกรรมแบบกอธิกเกิดขึ้นในช่วงคริสต์ศตวรรษที่ 12-14 กอธิกเป็นการเรียกรูปแบบและวิธีการทางสถาปัตยกรรมเช่นเดียวกับโรมันเนสก์ โดยแต่ละชาติมีลักษณะร่วมสมัยกัน และกอธิกสากลนิยม (International Gothic)ในคริสต์ศตวรรษที่ 15 ศิลปกรรมทั่วไปของชาติต่างๆจะมีลักษณะร่วมกัน แบ่งออกเป็น 3 ยุค คือ กอธิกสมัยแรก (Early Gothic) กอธิกสมัยรุ่งเรือง (High Gothic) กอธิกสมัยสุดท้าย (Late Gothic)



 