The Beginning of Art
วิชาประวัติศาสตร์ศิลป์ (Art History) เป็นความรู้มาตรฐานสากลที่นักเรียน นักศึกษาศิลปะทุกชาติทุกภาษาพึงเรียนรู้ เราไม่รู้ว่าศิลปะเริ่มต้นอย่างไรเหมือนกับที่ไม่รู้ว่าภาษาเกิดขึ้นมาได้อย่างไร ศิลปะ อาจหมายถึงกิจกรรม สร้างบ้าน วาดภาพ ทอผ้า ศิลปะอาจหมายถึง ความหรูหราที่อยู่ตามพิพิธภัณฑ์ นิทรรศการ แต่ความจริงแล้ว ศิลปินในอดีตไม่เคยคิดถึงเรื่องนี้ สถาปัตยกรรมที่สวยงามมักสร้างขึ้นจากความต้องการด้านประโยชน์ใช้สอยและความถูกต้อง เช่นเดียวกับจิตรกรรมและประติมากรรม การตัดสินว่าสวยไม่สวยชอบไม่ชอบจึงเป็นการตัดสินที่น่าสังเวช หากเราไม่ได้เข้าใจเจตนารมณ์ที่แท้จริงของการสร้างสรรค์นั้น การสำรวจเชิงประวัติศาสตร์ของศิลปกรรมจึงได้สะท้อนให้เห็นถึงวิวัฒนาการในแบบอย่างของศิลปะตะวันตก และแสดงให้เห็นถึงพัฒนาการ (a development) ของศิลปะสาขาต่างๆ โดยเน้นที่สาขาจิตรกรรม ประติมากรรม และสถาปัตยกรรม เป็นสำคัญ
 การค้นพบภาพเขียนบนผนังถ้ำ บางภาพวาดสัตว์ตายด้วยอาวุธ ได้แสดงให้เห็นถึงขนบโบราณตามความเชื่อสากลในเรื่องพลังอำนาจของการสร้างภาพตัวแทน ซึ่งนักล่าโบราณคิดว่าถ้าเขาแค่สร้างภาพของเหยื่อและบางทีทรมานมันด้วยหอกหรือขวานหิน สัตว์ตัวจริงก็จะพ่ายแพ้ต่ออำนาจของพวกเขา แล้วเราจะรู้ถึงวัตถุประสงค์ของงานเหล่านี้ได้อย่างไร ในเมื่อมันเกิดขึ้นเมื่อหมื่นกว่าปีที่แล้ว นักประวัติศาสตร์ศิลป์ได้อธิบายถึง ภาพตัวแทน (Representation)โดยสมมติว่า ถ้าเราเห็นภาพเพื่อน คนรู้จัก หรือคนที่รักเคารพ พระสงฆ์ พระพุทธรูป พระเจ้าอยู่หัว อยู่บนหน้าหนังสือพิมพ์ เราก็มักลังเลที่จะทำลายมันทิ้ง เพราะเกิดความคิดที่ไม่มีเหตุผลอยู่ในใจว่า ถ้าเราทำกับภาพนั้น มันก็เหมือนเราไม่เคารพคนในภาพ เรายังมีความคิดประหลาดแบบนี้ยังคงมีอยู่ท่ามกลางความทันสมัยแห่งวิทยาการและเทคโนโลยี แม่มดสร้างภาพศัตรูร่ายเวทมนต์เอาเข็มแทงหัวใจตุ๊กตา ชนพื้นเมืองปัจจุบันก็ยังสับสนอยู่ระหว่างสิ่งที่จริงกับสิ่งที่เป็นตัวแทน หรือมีกรณีที่ศิลปินชาวยุโรปเขาไปวาดภาพหมู่บ้านของชาวแอฟริกาผู้คนที่อาศัยอยู่ในนั้นก็ถามเขาด้วยความกังวลใจว่า ถ้าคุณนำภาพนี้ไปด้วย พวกเราจะไปอยู่ต่อไปได้อย่างไร หรือความเชื่อที่ว่าถ้าถ่ายภาพแล้ววิญญาณจะเข้าไปอยู่ในภาพนั้น หรือการปั้นรูปปั้นบุคคลหรืออนุสาวรีย์ก็เช่นกัน 
 ศิลปะที่ยิ่งใหญ่ต้องเป็นอย่างไร?                                                                                               กระบวนการคิดของคนดึกดำบรรพ์มักจะซับซ้อนกว่าที่เราคิด ทุกสิ่งที่สร้างเกิดขึ้นจากการคำนึงถึงประโยชน์ใช้สอย กระท่อมใช้หลบฝน ลม และแสงแดด และจิตวิญญาณที่สร้างธรรมชาติเหล่านั้น รูปบูชาที่สร้างขึ้นก็เพื่อป้องกันพวกเขาจากพลังอำนาจลึกลับในธรรมชาติ รูปภาพและรูปปั้นจึงใช้เป็นดั่งเวทมนต์คาถา เราไม่สามารถเข้าใจความแปลกประหลาดของการเริ่มต้นศิลปะ จนกว่าเราจะพยายามเข้าไปในความคิดของมนุษย์ดึกดำบรรพ์และค้นหาสิ่งที่เป็นประสบการณ์ที่ทำให้พวกเขาคิดสร้างสิ่งเหล่านี้
ที่มีใช่แค่ดูดี ดูสวยงามเท่านั้น ซึ่งเมื่อศึกษางานศิลปะในยุคโบราณอย่างงานไม้แกะสลัก หน้ากากของชนเผ่า จะทำให้เราได้เรียนรู้ว่างานศิลปะที่ยิ่งใหญ่ไม่จำเป็นต้องอยู่ที่ความยากในการสร้าง มิฉะนั้นแล้วคนสร้างเรือใบในขวดแก้วก็เป็นศิลปินใหญ่ไปแล้ว ความคิดในงานศิลปะ คือจุดแรกเริ่มที่สำคัญเพราะเรื่องทั้งหมดของศิลปะไม่ได้อยู่ที่กระบวนการสร้าง แต่เป็นเรื่องของการเปลี่ยนแปลงความคิดและความต้องการ ศิลปินทำงานเพื่อชนเผ่าของเขา รู้ว่าแต่ละรูปทรง แต่ละสีหมายถึงอะไร เขาไม่ได้คาดหวังที่จะเปลี่ยนแปลงสิ่งเหล่านั้น แต่เพียงประยุกต์ทักษะและความรู้ทั้งหมดที่มีแสดงออกมาในผลงานของเขา หน้ากากบางชิ้นที่มีแต่เพียงรูปตา อาจดูตลกในสายตาของคนในยุคปัจจุบัน แต่สำหรับคนพื้นเมืองหรือชนดึกดำบรรพ์นั้น พวกเขาไม่ได้คิดอย่างนั้น เพราะดวงตามันหมายถึงพลังอำนาจที่มีเวทมนต์ ไม่ได้มีความต้องการสร้างให้เหมือนจริงด้วยการใส่ตาให้มองเห็น ศิลปินในยุคดึกดำบรรพ์จึงสร้างหน้ากากเหล่านั้นจากความพึงพอใจบางอย่างที่เขามีต่อรูปทรงเรขาคณิต ผลอาจไม่เหมือนจริงแต่ยังคงเอกภาพและความกลมกลืน สิ่งที่สวยงามไม่จำเป็นต้องงาม แต่มันคือความตั้งใจ ที่จะนำไปใช้สำหรับงานพิธีกรรมของหมู่บ้าน

ศิลปินพื้นเมืองมีระบบพัฒนาการที่ซับซ้อนประณีตในการทำภาพตัวแทนที่หลากหลาย เป็นรูปแบบนิยมตามตำนานที่ผสมผสานรูปทรงทางธรรมชาติที่ได้จากการสังเกตอย่างชาญฉลาดโดยไม่ได้สนใจในสิ่งที่พวกเราเรียกว่าเหมือนจริง ศิลปินรู้จักรูปร่างที่แท้จริงของสัตว์หรือสิ่งที่อยู่ในธรรมชาติมากกว่าที่เรารู้ แต่เขาเพียงแต่สนใจสิ่งที่เป็นลักษณะสำคัญๆเท่านั้น เช่นหากต้องการทำหน้ากากรูปนกอินทรีย์ อาจมีเพียงจงอยปากเท่านั้นเพื่อแสดงว่ามันแทนนกอินทรีย์ ความคิดในการสร้างสรรค์ของชนเผ่าจึงไปไกลกว่าการจดจ่ออยู่ที่ความเหมือนจริง แต่มันสามารถเล่าอธิบายความเชื่อความคิดต่างๆ ที่อยู่ในงานชิ้นนั้นๆ ด้วย